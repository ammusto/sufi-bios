{
  "id": "eweb_332",
  "source": "DİA",
  "cat": "term",
  "link": "https://islamansiklopedisi.org.tr/mucahede",
  "annotator": "Jeremy",
  "title": "MÜCÂHEDE",
  "arabic_title": "المجاهدة",
  "summary": "Sâlikin nefis, şeytan ve düşmanla mücadele etmesi anlamında tasavvuf terimi.",
  "parts": [
    {
      "author": "SÜLEYMAN ULUDAĞ",
      "content": "Sözlükte “güç ve gayret sarfetmek, bir işi başarmak için elinden geleni yapmak” anlamındaki cehd kökünden türeyen mücâhede kelimesi tasavvufun ilk dönemlerinden itibaren terim olarak kullanılmıştır. Terimin içeriğini, mücâhedenin üç türünden bahseden ve bunları direncini kırana kadar insanın şeytanla, ibadetleri Allah’ın emrettiği şekilde yerine getirinceye kadar nefsiyle ve cephede düşmanla cihad etmesi şeklinde sıralayan ilk sûfîlerden Hâtim el-Esam belirlemiş görünmektedir (Sülemî, s. 95). “Allah uğrunda hakkıyla mücâhede ediniz” (el-Hac 22/78) ve, “Allah yolunda mallarınız ve canlarınızla cihad ediniz” (et-Tevbe 9/41) meâlindeki âyetler mücâhedenin üç türünü de kapsamaktadır ( Râgıb el-İsfahânî, el-Müfredât , “cehd” md.). Tasavvufta cihad ve mücâhede denilince genellikle kötülüğü emreden nefse (Yûsuf 12/53) ve şeytana karşı verilmesi gereken savaş; mücahid, müctehid ve ehl-i ictihad denilince de böyle bir savaş yürüten sâlik anlaşılır. İnsanın en azılı düşmanı nefsi olduğuna göre (Aclûnî, I, 143) ona karşı açılan savaşın da en büyük savaş olması gerekir. Cephede düşmanla yapılan savaşı küçük cihad (cihâd-ı asgar) olarak isimlendiren mutasavvıflar nefse karşı verilen savaşa da büyük cihad (cihâd-ı ekber) demiştir. Ebû Osman el-Mağribî, nefsiyle sıkı bir mücâhedeye girişmeyen sâlikin tasavvuf yolunda yeni bir şey öğrenemeyeceğini belirtir. Allah’a hitaben kendisine nasıl ulaşılabileceğini sorduğunda, “Nefsini bırak da öyle gel” cevabını aldığını, bunun üzerine gömleğinden çıkan yılan gibi nefsinden ve benliğinden sıyrıldığını, nefsini riyâzet körüğüne koyup mücâhede ateşiyle kor haline getirdiğini ve on iki yıl melâmet çekiciyle döverek sahip olduğu mertebeye ulaştığını söyleyen Bâyezîd-i Bistâmî ile bazan kendini ayaklarından bir ağaca asarak, bazan da bir kuyuya baş aşağı sarkarak çile çıkardığı, Kur’an okuduğu ve bu durumda namaz kıldığı rivayet edilen Ebû Saîd-i Ebü’l-Hayr’ın nefis mücâhedeleri meşhurdur. Sehl et-Tüsterî’nin tasavvufta benimsediği ve mensuplarına tavsiye ettiği metot nefis mücâhedesiydi. “Mücâhid nefsiyle mücâhede eden kişidir” ( Müsned , VI, 20; Tirmizî, “Feżâʾilü’l-cihâd”, 2) hadisine işaret eden Hücvîrî’ye göre nefisle mücâhedenin düşmanla savaşmaktan daha üstün kabul edilmesinin sebebi daha zor olmasıdır. Hücvîrî, nefisle mücâhede ve onu yönetmenin bütün din ve mezheplerde önemli olduğunu, büyük sûfîlerin mutlaka sıkı bir mücâhede döneminden geçtiklerini, çevrelerinde toplanan cemaate ısrarla nefse uymamayı ve ona muhalefeti ilke edinmelerini tavsiye ettiklerini belirtir ( Keşfü’l-maḥcûb , s. 252). Ebû Muhammed el-Cerîrî de, “Tasavvuf barış değil savaştır” derken mücâhedenin devamlı olması gerektiğine işaret etmiştir. Tasavvufta Hakk’a ermek için ahyâr, ebrâr ve şüttar olmak üzere üç tarikten (metot) bahsedilir. Bunlardan ikincisi olan ebrâr tarikini benimseyenler Hakk’a ermek için riyâzet, mücâhede ve çileyi esas alırlar. Bu yola mücâhede ve riyâzet ehlinin yolu adı da verilir. Bu yolda az yemek, az uyumak, az konuşmak ve münzevi bir hayat sürmek esastır. Mücâhede takvâ, istikamet veya keşif mertebesine ermek için yapılır. Haramdan sakınmak ve günahtan korunmak maksadıyla gerçekleştirilen nefis mücâhedesinin bir adı da takvâ mücâhedesidir; bu bütün müminlere farzdır. İstikamet mücâhedesi takvâ mücâhedesi temelinde gerçekleştirilir ve onun ileri bir mertebesidir. Bütün müminler bu mücâhedeye teşvik edilmiştir. Gönüllü olarak yapılan bedenî ve malî ibadetler mücâhedenin bu kısmına girer. Keşif ehli olmak maksadıyla gerçekleştirilen zor ve çileli bir hayatı gerektiren keşif mücâhedesi ise farz veya sünnet değildir; bu mücâhedeye yerine getirilmesi güç birtakım şartlara riayet edilmesi halinde izin verilebilir (Gazzâlî, III, 72; IV, 395-403). Ancak tehlikeleri ve sakıncaları bulunduğundan bu yola girilmemesi ihtiyata daha uygundur. Muhyiddin İbnü’l-Arabî mücâhedenin dört türünden bahseder. Ona göre “Allah mücâhede ehlini oturanlardan çok büyük bir ecirle üstün kılmıştır” meâlindeki âyette (en-Nisâ 4/95) mutlak mücâhedeye, “Allah yolunda mücâhede ederler” âyetinde (el-Mâide 5/54) mukayyed mücâhedeye, “Uğrumuzda mücâhede edenleri elbette kendi yollarımıza eriştireceğiz” meâlindeki âyette (el-Ankebût 29/69) keşif için yapılan mücâhedeye, “Allah için hakkıyla cihad ediniz” âyetinde (el-Hac 22/78) hakiki mücâhedeye işaret edilmiştir ( el-Fütûḥât , II, 290). Hücvîrî de, “Uğrumuzda mücâhede edenleri elbette kendi yollarımıza eriştireceğiz” ifadesinin (el-Ankebût 29/69), “Yollarımızı gösterdiklerimiz uğrumuzda mücâhede ederler” şeklinde yorumlanabileceğine dikkat çekmiş ve, “Talep eden bulur” önermesi kadar, “Bulan talep eder” önermesinin de doğru olduğunu belirtmiştir ( Keşfü’l-maḥcûb , s. 255). Tasavvufî çevrelerde başlangıçtan beri mücâhedeyi yanlış anlayan ve yanlış uygulayan kişi ve zümreler olagelmiş, bu konuda aşırı gidenler kâmil mürşidler tarafından uyarılmıştır. Meselâ ilk sûfî müelliflerden Ebû Nasr es-Serrâc el-Lümaʿ da ölçüsüz bir şekilde mücâhede yapanların düştükleri hatalara geniş yer ayırmıştır (s. 523-530). Mücâhedenin aşırı şekilleri tasavvuf karşıtı çevrelerde şiddetle eleştirilmiştir (meselâ bk. Ebü’l-Ferec İbnü’l-Cevzî, s. 199-205). BİBLİYOGRAFYA Râgıb el-İsfahânî, el-Müfredât , “cehd” md. et-Taʿrîfât , “mücâhid” md. Tehânevî, Keşşâf , I, 218. Müsned , VI, 20. Tirmizî, “Feżâʾilü’l-cihâd”, 2. Serrâc, el-Lümaʿ , s. 523-530. Kelâbâzî, et-Taʿarruf , s. 141, 147. Ebû Tâlib el-Mekkî, Ḳūtü’l-ḳulûb , Kahire 1381/1961, II, 283. Sülemî, Ṭabaḳāt , s. 95. Kuşeyrî, er-Risâle (nşr. Abdülhalîm Mahmûd), Kahire 1966, s. 84, 265, 266. Hücvîrî, Keşfü’l-maḥcûb , s. 244, 251, 252, 255. Gazzâlî, İḥyâʾ , II, 243; III, 72; IV, 395-403. Ebü’l-Ferec İbnü’l-Cevzî, Telbîsü İblîs , Kahire 1928, s. 199-205. Ferîdüddin Attâr, Tezkiretü’l-evliya (trc. Süleyman Uludağ), İstanbul 1991, s. 198. Şehâbeddin es-Sühreverdî, ʿAvârifü’l-maʿârif , Beyrut 1966, s. 207. İbnü’l-Arabî, el-Fütûḥât , II, 290. Mevlânâ, Mesnevî , I, 19, 135; V, 308. İmâm-ı Rabbânî, Mektûbât , İstanbul 1963, I, 54-55. Aclûnî, Keşfü’l-ḫafâʾ , I, 143. Gümüşhânevî, Câmiʿu’l-uṣûl , Kahire 1298, s. 117. İsmâil Hakkı Bursevî, Şerh-i Usûlü’l-aşere , İstanbul 1291, s. 136. \n \n\t\t\t\t\t\t\t\t\t\tBu madde TDV İslâm Ansiklopedisi’nin 2020 yılında Ankara’da basılan 31. cildinde, 439-440 numaralı sayfalarda yer almıştır. Matbu nüshayı pdf dosyası olarak indirmek için tıklayınız.",
      "bibliography": [
        "Râgıb el-İsfahânî, el-Müfredât , “cehd” md.",
        "et-Taʿrîfât , “mücâhid” md.",
        "Tehânevî, Keşşâf , I, 218.",
        "Müsned , VI, 20.",
        "Tirmizî, “Feżâʾilü’l-cihâd”, 2.",
        "Serrâc, el-Lümaʿ , s. 523-530.",
        "Kelâbâzî, et-Taʿarruf , s. 141, 147.",
        "Ebû Tâlib el-Mekkî, Ḳūtü’l-ḳulûb , Kahire 1381/1961, II, 283.",
        "Sülemî, Ṭabaḳāt , s. 95.",
        "Kuşeyrî, er-Risâle (nşr. Abdülhalîm Mahmûd), Kahire 1966, s. 84, 265, 266.",
        "Hücvîrî, Keşfü’l-maḥcûb , s. 244, 251, 252, 255.",
        "Gazzâlî, İḥyâʾ , II, 243; III, 72; IV, 395-403.",
        "Ebü’l-Ferec İbnü’l-Cevzî, Telbîsü İblîs , Kahire 1928, s. 199-205.",
        "Ferîdüddin Attâr, Tezkiretü’l-evliya (trc. Süleyman Uludağ), İstanbul 1991, s. 198.",
        "Şehâbeddin es-Sühreverdî, ʿAvârifü’l-maʿârif , Beyrut 1966, s. 207.",
        "İbnü’l-Arabî, el-Fütûḥât , II, 290.",
        "Mevlânâ, Mesnevî , I, 19, 135; V, 308.",
        "İmâm-ı Rabbânî, Mektûbât , İstanbul 1963, I, 54-55.",
        "Aclûnî, Keşfü’l-ḫafâʾ , I, 143.",
        "Gümüşhânevî, Câmiʿu’l-uṣûl , Kahire 1298, s. 117.",
        "İsmâil Hakkı Bursevî, Şerh-i Usûlü’l-aşere , İstanbul 1291, s. 136."
      ]
    }
  ],
  "authors": null,
  "content": null,
  "word_count": null,
  "publisher": null,
  "source_editors": null,
  "issn": null,
  "first_online": null,
  "last_updated": null,
  "signature": null,
  "print_details": null,
  "published": null,
  "citation": null,
  "metrics": null,
  "bio_id": null
}
