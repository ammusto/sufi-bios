{
  "id": "eweb_464",
  "source": "DMBI",
  "cat": "entity",
  "link": "https://www.cgie.org.ir/fa/article/226747/%D8%A7%D8%A8%D9%88%D8%A7%D9%84%D8%B9%D8%A8%D8%A7%D8%B3-%D9%85%D8%B3%D8%B1%D9%88%D9%82",
  "annotator": "Jeremy",
  "title": "ابوالعباس مسروق",
  "authors": [
    "غلامعلی آریا"
  ],
  "last_updated": "چهارشنبه 21 خرداد 1399",
  "content": [
    "اَبوالْعَبّاسِ مَسْروق، احمد بن محمد بن مسروق، عارف محدث و زاهد بزرگ خراسان در سدۀ 3 ق. وی اهل طوس بود كه در بغداد می‌زیست (سلمی، 233؛ خلیفه، 156؛ قشیری، 25). او را از اولیا و اوتاد شمرده‌اند (هجویری، 185؛ عطار، 554: نیز نك‍ : ذهبی، میزان ، 1 / 150). جنید نیز او را از اولیا می‌دانست (ابونعیم، 10 / 214؛ خطیب، 5 / 102)، گرچه به نظر می‌رسد كه او خود جنید را قطب می‌شمرد (هجویری، عطار، همانجاها). ابوالعباس مسروق محدث نیز بود. وی از علی بن جعد و خلف بن هشام و احمد بن حنبل روایت كرده است و ابوبكر شافعی، جعفر خلدی و دیگران هم از وی نقل حدیث كرده‌اند (خطیب، 5 / 100؛ ذهبی، سیر ، 13 / 494؛ ابن‌عماد، 2 / 227؛ ابن‌جوزی، المنتظم ، 6 / 98- 99). از استادان و مصاحبان وی محمد بن منصور طوسی، حارث محاسبی، سَری سقطی و محمد بن حسین بُرجُلانی را ذكر كرده‌اند (سلمی، ابونعیم، همانجاها؛ انصاری، 202) و از شاگردان وی هم می‌توان از ابوعلی رودباری نام برد (همو، 374). وی با سهل بن عبدالله (باخرزی، 330) و سَمنون ملاقات داشته (مروزی، 94) و چند روزی نیز در ری میهمان ابوموسی دولابی بوده است (خطیب، همانجا؛ ابن جوزی، همان، 6 / 99). ابوالعباس مسروق در 299 ق / 912 م یا 298 ق در بغداد وفات یافت (سلمی، قشیری، همانجاها؛ انصاری، 202). وی در هنگام مرگ حدود 84 سال داشت ودر گورستان باب حرب دفن شد (ابن جوزی، صفة ، 4 / 129؛ خطیب، همانجا). از وی كتابی با عنوان جزء القناعة در حدیث یاد كرده‌اند (ابن حجر، 1 / 292؛ ذهبی، میزان ، همانجا؛ بغدادی، ایضاح ، 1 / 361، هدیه ، 1 / 55). دو بیت شعر عربی هم در بعضی مآخذ بدو نسبت داده‌اند (سلمی، 237؛ انصاری، 203؛ محمود بن عثمان، 241). از ابوالعباس مسروق برخی اقوال در باب زهد و توكل و انس در طبقات و تذكره‌ها نقل شده است.",
    "ابن جوزی، عبدالرحمن بن علی، صفة الصفوة ، به كوشش محمود فاخوری و محمد رواس قلعه‌جی، بیروت، 1406 ق / 1986 م؛ همو، المنتظم ، حیدرآباد دكن، 1357 ق؛ ابن‌حجر عسقلانی، احمد بن علی، لسان‌المیزان ، بیروت، 1390 ق / 1971 م؛ ابن عماد، عبدالحی بن احمد، شذرات الذهب ، قاهره، 1350 ق؛ ابونعیم اصفهانی، احمد بن عبدالله، حلیة الاولیاء، قاهره، 1357 ق / 1938 م؛ انصاری هروی، خواجه عبدالله، طبقات الصوفیه ، به كوشش عبدالحی حبیبی، تهران، 1362 ش؛ باخرزی، یحیی، اوراد الاحباب ، به كوشش ایرج افشار، تهران، 1358 ش؛ بغدادی، ایضاح ؛ همو، هدیه ؛ خطیب بغدادی، احمد بن علی، تاریخ بغداد ، قاهره، 1350 ق؛ خلیفۀ نیشابوری، احمد بن محمد، تلخیص تاریخ نیشابور حاكم نیشابوری ، به كوشش بهمن كریمی، تهران، 1339 ش؛ ذهبی، محمد بن احمد، سیر اعلام النبلاء ، به كوشش شعیب ارنؤوط و علی ابوزید، بیروت، 1404 ق / 1984 م؛ همو، میزان الاعتدال ، به كوشش علی محمد بجاوی، بیروت، 1384 ق / 1963 م؛ سلمی، محمد بن حسین، طبقات الصوفیة ، به كوشش پدرسن، لیدن، 1960 م؛ عطار نیشابوری، فریدالدین، تذكرة الاولیاء ، به كوشش محمد استعلامی، تهران، 1366 ش؛ قشیری، عبدالكریم بن هوازن، الرسالة القشیریة ، قاهره، 1379 ق / 1959 م؛ محمود بن عثمان، فردوس المرشدیة ، به كوشش ایرج افشار، تهران، 1333 ش؛ مروزی، منصور بن اردشیر. مناقب‌الصوفیة ، به كوشش نجیب مایل هروی، تهران، 1363 ش؛ هجویری، غزنوی، علی بن عثمان، كشف المحجوب ، به كوشش ژوكوفسكی، تهران، 1358 ش.",
    "غلامعلی آریا"
  ],
  "bibliography": [
    "ابن جوزی، عبدالرحمن بن علی، صفة الصفوة ، به كوشش محمود فاخوری و محمد رواس قلعه‌جی، بیروت، 1406 ق / 1986 م",
    "همو، المنتظم ، حیدرآباد دكن، 1357 ق",
    "ابن‌حجر عسقلانی، احمد بن علی، لسان‌المیزان ، بیروت، 1390 ق / 1971 م",
    "ابن عماد، عبدالحی بن احمد، شذرات الذهب ، قاهره، 1350 ق",
    "ابونعیم اصفهانی، احمد بن عبدالله، حلیة الاولیاء، قاهره، 1357 ق / 1938 م",
    "انصاری هروی، خواجه عبدالله، طبقات الصوفیه ، به كوشش عبدالحی حبیبی، تهران، 1362 ش",
    "باخرزی، یحیی، اوراد الاحباب ، به كوشش ایرج افشار، تهران، 1358 ش",
    "بغدادی، ایضاح",
    "همو، هدیه",
    "خطیب بغدادی، احمد بن علی، تاریخ بغداد ، قاهره، 1350 ق",
    "خلیفۀ نیشابوری، احمد بن محمد، تلخیص تاریخ نیشابور حاكم نیشابوری ، به كوشش بهمن كریمی، تهران، 1339 ش",
    "ذهبی، محمد بن احمد، سیر اعلام النبلاء ، به كوشش شعیب ارنؤوط و علی ابوزید، بیروت، 1404 ق / 1984 م",
    "همو، میزان الاعتدال ، به كوشش علی محمد بجاوی، بیروت، 1384 ق / 1963 م",
    "سلمی، محمد بن حسین، طبقات الصوفیة ، به كوشش پدرسن، لیدن، 1960 م",
    "عطار نیشابوری، فریدالدین، تذكرة الاولیاء ، به كوشش محمد استعلامی، تهران، 1366 ش",
    "قشیری، عبدالكریم بن هوازن، الرسالة القشیریة ، قاهره، 1379 ق / 1959 م",
    "محمود بن عثمان، فردوس المرشدیة ، به كوشش ایرج افشار، تهران، 1333 ش",
    "مروزی، منصور بن اردشیر. مناقب‌الصوفیة ، به كوشش نجیب مایل هروی، تهران، 1363 ش",
    "هجویری، غزنوی، علی بن عثمان، كشف المحجوب ، به كوشش ژوكوفسكی، تهران، 1358 ش."
  ],
  "signature": "غلامعلی آریا",
  "arabic_title": null,
  "summary": null,
  "parts": null,
  "word_count": null,
  "publisher": null,
  "source_editors": null,
  "issn": null,
  "first_online": null,
  "print_details": null,
  "published": null,
  "citation": null,
  "metrics": null,
  "bio_id": 451
}