{
  "id": "eweb_488",
  "source": "DMBI",
  "cat": "entity",
  "link": "https://www.cgie.org.ir/fa/article/228528/%D8%A8%D8%B1%D8%AC%D9%84%D8%A7%D9%86%DB%8C",
  "annotator": "Jeremy",
  "title": "برجلانی",
  "authors": [
    "مریم فلاحتی موحد"
  ],
  "last_updated": "سه شنبه 20 خرداد 1399",
  "content": [
    "بُرْجُلانی، ابوجعفر محمد بن حسین (د 238ق/852م)، معروف به ابوالشیخ، زاهد، صوفی و محدث. در منابع اشاره‌ای به تاریخ ولادت و دوران نخستین زندگی او نشده است. او را به محلۀ برجلانیۀ بغداد (خطیب، 2/222) و همچنین به قریه‌ای در نزدیکی واسط عراق نسبت داده‌اند و به سبب اقامتش در بغداد، نسبت بغدادی نیز به او داده شده است (سمعانی، 2/139). ابن ابی یعلیٰ در طبقات الحنابله از او یاد کرده است (1/290-291). برجلانی را اهل زهد و عالم به احادیث مربوط به آن دانسته‌اند، چنانکه در این باب احمد بن حنبل، پیروانش را به او ارجاع می‌دهد (ابن ابی حاتم، 3(2)/229؛ خطیب، 2/223). ابراهیم بن اسحاق حربی نیز وی را ستوده است (همانجا) و ابن حبان او را ثقه و صاحب حدیث می‌داند (9/124)؛ با این حال، در توفیق یا تجریح وی سکوت شده است (ذهبی، 3/522). برجلانی، از محضر استادانی چون حسین بن علی جعفی، زید بن حباب، طلق بن غنام و دیگران استفاده کرده است (ابن ابی حاتم، همانجا) و از جمله شاگردان او، ابویعلیٰ موصلی (سمعانی، همانجا) و ابراهیم بن جنید بوده‌اند؛ همچنین ابن ابی الدنیا از او روایات بسیاری نقل کرده است (ابن ابی حاتم، همانجا؛ نیز نک‍‍: ه‍ د، 2/650). از بزرگان صوفیه نیز کسانی چون ابوالعباس ابن مسروق طوسی با وی مصاحبت داشته‌اند (سلمی، 237-238). برجلانی تألیفات بسیاری در زمینۀ زهد داشته است (ابن ابی حاتم، همانجا؛ ابن ابی یعلیٰ، 1/290) که از آن جمله می‌توان به کتاب الزهد و الرقائق اشاره نمود (خطیب، 2/222). دیگر آثار او عبارتند از: 1. الصبر ، 2. الصحبة ، 3. الطاعة ، 4. المتیّمین ، 5. الهمّة ، 6. الجود و الکرم (ابن ندیم، 236). نسخه‌ای از کتاب الجود و الکرم او در کتابخانۀ ظاهریۀ دمشق موجود است (ظاهریه، 200).",
    "ابن ابی حاتم، عبدالرحمان، الجرح و التعدیل ، حیدرآباد دکن، 1361ق؛ ابن ابی یعلیٰ، محمد، طبقات الحنابلة ، به کوشش محمد حامد فقی، قاهره، 1371ق/ 1952م؛ ابن حبان، محمد، الثقات ، حیدآباد دکن، 1403ق/1983م؛ ابن ندیم، الفهرست ؛ خطیب بغدادی، احمد، تاریخ بغداد ، قاهره، 1349ق/1931م؛ ذهبی، محمد، میزان الاعتدال ، قاهره، 1963م؛ سلمی، محمد، طبقات الصوفیة ، به کوشش نورالدین شریبه، حلب، 1406ق/1986م؛ سمعانی، عبدالکریم، الانساب ، حیدرآباد دکن، 1963م؛ ظاهریه، خطی (مجامیع).",
    "مریم فلاحتی"
  ],
  "bibliography": [
    "ابن ابی حاتم، عبدالرحمان، الجرح و التعدیل ، حیدرآباد دکن، 1361ق",
    "ابن ابی یعلیٰ، محمد، طبقات الحنابلة ، به کوشش محمد حامد فقی، قاهره، 1371ق/ 1952م",
    "ابن حبان، محمد، الثقات ، حیدآباد دکن، 1403ق/1983م",
    "ابن ندیم، الفهرست",
    "خطیب بغدادی، احمد، تاریخ بغداد ، قاهره، 1349ق/1931م",
    "ذهبی، محمد، میزان الاعتدال ، قاهره، 1963م",
    "سلمی، محمد، طبقات الصوفیة ، به کوشش نورالدین شریبه، حلب، 1406ق/1986م",
    "سمعانی، عبدالکریم، الانساب ، حیدرآباد دکن، 1963م",
    "ظاهریه، خطی (مجامیع)."
  ],
  "signature": null,
  "arabic_title": null,
  "summary": null,
  "parts": null,
  "word_count": null,
  "publisher": null,
  "source_editors": null,
  "issn": null,
  "first_online": null,
  "print_details": null,
  "published": null,
  "citation": null,
  "metrics": null,
  "bio_id": null
}
