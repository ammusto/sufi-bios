{
  "id": "eweb_006",
  "source": "DMBI",
  "cat": "entity",
  "link": "https://www.cgie.org.ir/fa/article/226737/%D8%A7%D8%A8%D9%88%D8%A7%D9%84%D8%B9%D8%A8%D8%A7%D8%B3-%D8%B3%DB%8C%D8%A7%D8%B1%DB%8C",
  "annotator": "Jeremy",
  "title": "ابوالعباس سیاری",
  "authors": [
    "بخش عرفان"
  ],
  "last_updated": "چهارشنبه 21 خرداد 1399",
  "content": [
    "اَبوالْعَبّاسِ سیاری، قاسم بن قاسم (262-342 ق / 876- 953 م)، عارف، فقیه و محدث بزرگ مرو. وی نوادۀ دختری ابوالحسن احمد بن سیار، فقیه و محدث معروف بود و به سبب همین انتساب به سیاری اشتهار یافت (ابن‌ماكولا، 4 / 509؛ سمعانی، 7 / 329؛ ابن اثیر، 2 / 162). خاندان اهل علم و ریاست بودند (نک‍ : هجویری، 198؛ عطار، 777). وی پس از درگذشت پدر، ‌مال فراوان به ارث برد و براساس روایات، دارایی خود را داد و به جای آن، دو تار موی پیامبر اكرم (ص) را گرفت و از بركت آن توفیق توبه یافت (همانجاها؛ جامی، 145). وی از مریدان ابوبكر واسطی بوده واغلب اقوال واسطی از طریق او نقل شده است (نک‍ : سلمی، 304-306؛ ابونعیم، 10 / 349- 350). از او نقل كرده‌اند كه گفته است: «اگر واسطی را ملاقات نكرده بودم، مجوسی از دنیا می‌رفتم» (انصاری، 304) و نیز گفته‌اند كه اونخستین كسی بود كه برای مرویان در باب حقیقت احوال سخن گفت (سلمی، 462؛ عطار، همانجا؛ ابن تغری بردی، 3 / 309-310). وی همچنین در مجالس محدثان بزرگ حاضر می‌شد و استماع حدیث می‌كرد (ابن ماكولا، سمعانی، ابن اثیر، همانجاها) و كسانی نیز از او حدیث روایت كرده‌اند (نک‍ : ابونعیم، 10 / 380؛ سلمی، 462-463؛ ابن‌اثیر، 2 / 162-163). بسیاری از اقوال و روایات مربوط به او از طریق خواهرزاده‌اش عبدالواحد بن علی سیاری نقل شده است (نک‍ : سلمی، 304؛ ابونعیم، همانجا؛ انصاری، 303-304). وفات او را بعضی در 342 ق دانسته (سلمی، 462؛ ابونعیم، همانجا؛ قشیری، 30؛ انصاری، 303؛ ابن جوزی، 6 / 374) و برخی در 344 ق نوشته‌اند (ابن ماكولا، سمعانی، ابن اثیر، همانجاها). آرامگاه وی، به نوشتۀ سمعانی (همانجا) در مرو و جنب مزار جدش ــ احمد بن سیار ــ در مقبرۀ سوركران بوده و مورد احترام مردم قرار داشته است، چنانكه برای حاجت خواستن به آنجا می‌رفته‌اند (نک‍ : هجویری، 199؛ عطار، 779). طریقۀ سیاریه كه منسوب به او بوده، تا اواخر سدۀ 5 ق در مرو و نسا استمرار داشته و هجویری از آن یاد كرده است (ص 323). اساس طریقت او بر حفظ مبانی شریعت بود (نک‍ : سمعانی، همانجا) و او خود در زهد و ریاضت و وارستگی مقام بلندی داشت.  ابوالعباس سیاری را باید از اصحاب صحو، به شمار آورد و در باب كرامت نیز چون شیخ خود ــ واسطی ــ بر آن بود كه تنها در حال صحو و تمكین كرامت ظاهر می‌شود، چرا كه تلوین وسكر در ابتدای حال است و اولیای خدا كه صاحب كرامتند به حد كمال رسیده و تلوین در ایشان به تمكین بدل گشته است (نك‍ : هجویری، 288). گفته‌اند كه وی جبری مذهب بوده است (ابن ماكولا، سلمی، سمعانی، همانجاها) و به گفتۀ عطار از این جهت در زحمت افتاد (ص 778). بعضی از اقوال او نیز حاكی از اینگونه افكار است، چنانكه گفته است: ‌«چگونه راه توان برد به ترك گناه؟ و آن بر لوح محفوظ بر نبشته بود» (همانجـا؛ نیز نك‍ : سلمی، 464؛ ابونعیم، همانجا). هجویری گوید: « وی را كلام عالی است و تصانیف ستوده» (ص 198) و به گفتۀ سمعانی وی كتابی در توحید تألیف كرده بود (همانجا)، اما از تصانیف او نه نامی ذكر شده و نه اثری بر جای مانده است، تنها برخی از اقوال او به طور پراكنده در كتابهای تاریخ و تذكره نقل شده است.",
    "ابن اثیر، علی بن محمد، اللباب ، ‌بیروت، دار صادر؛ ابن تغری بردی، النجوم ؛ ‌ابن جوزی، عبدالرحمن بن علی، المنتظم ، حیدرآباد دكن، 1357 ق؛ ابن ماكولا، علی بن هبةالله، الاكمال ، به كوشش عبدالرحمن بن یحیی معلمی یمانی، حیدرآباد دكن، 1405 ق / 1984 م؛ ابونعیم اصفهانی، احمد بن عبدالله، حلیةالاولیاء ، قاهره، 1357 ق / 1938 م؛ ‌انصاری هروی، خواجه عبدالله، طبقات الصوفیه ، به كوشش عبدالحی حبیبی و حسین آهی، تهران، 1362 ش؛ جامی، عبدالرحمن بن احمد، نفحات‌ الانس ، به كوشش مهدی توحیدی‌پور، تهران، 1336 ش؛ سلمی، محمد بن حسین، طبقات الصوفیة ، به كوشش یوهانس پدرسن، لیدن، 1960 م؛ سمعانی، عبدالكریم بن محمد، الانساب ، حیدرآباد دكن، 1396 ق / 1976 م؛ عطار نیشابوری، فریدالدین، تدكرةالاولیاء ، به كوشش محمد استعلامی، تهران، 1366 ش؛ قشیری، عبدالكریم بن هوازن، الرسالة القشیریة ، قاهره، 1359 ق / 1940 م؛ هجویری، علی بن عثمان، كشف‌المحجوب ، به كوشش والنتین ژوكوفسكی، لنینگراد، 1926 م.",
    "بخش عرفان"
  ],
  "bibliography": [
    "ابن اثیر، علی بن محمد، اللباب ، ‌بیروت، دار صادر",
    "ابن تغری بردی، النجوم",
    "‌ابن جوزی، عبدالرحمن بن علی، المنتظم ، حیدرآباد دكن، 1357 ق",
    "ابن ماكولا، علی بن هبةالله، الاكمال ، به كوشش عبدالرحمن بن یحیی معلمی یمانی، حیدرآباد دكن، 1405 ق / 1984 م",
    "ابونعیم اصفهانی، احمد بن عبدالله، حلیةالاولیاء ، قاهره، 1357 ق / 1938 م",
    "‌انصاری هروی، خواجه عبدالله، طبقات الصوفیه ، به كوشش عبدالحی حبیبی و حسین آهی، تهران، 1362 ش",
    "جامی، عبدالرحمن بن احمد، نفحات‌ الانس ، به كوشش مهدی توحیدی‌پور، تهران، 1336 ش",
    "سلمی، محمد بن حسین، طبقات الصوفیة ، به كوشش یوهانس پدرسن، لیدن، 1960 م",
    "سمعانی، عبدالكریم بن محمد، الانساب ، حیدرآباد دكن، 1396 ق / 1976 م",
    "عطار نیشابوری، فریدالدین، تدكرةالاولیاء ، به كوشش محمد استعلامی، تهران، 1366 ش",
    "قشیری، عبدالكریم بن هوازن، الرسالة القشیریة ، قاهره، 1359 ق / 1940 م",
    "هجویری، علی بن عثمان، كشف‌المحجوب ، به كوشش والنتین ژوكوفسكی، لنینگراد، 1926 م."
  ],
  "signature": "بخش عرفان",
  "arabic_title": null,
  "summary": null,
  "parts": null,
  "word_count": null,
  "publisher": null,
  "source_editors": null,
  "issn": null,
  "first_online": null,
  "print_details": null,
  "published": null,
  "citation": null,
  "metrics": null,
  "bio_id": 245
}