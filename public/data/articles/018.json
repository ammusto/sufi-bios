{
  "id": "eweb_018",
  "source": "DMBI",
  "cat": "entity",
  "link": "https://www.cgie.org.ir/fa/article/225848/%D8%A7%D9%86%D8%B7%D8%A7%DA%A9%DB%8C",
  "annotator": "Jeremy",
  "title": "انطاکی",
  "authors": [
    "محمدجواد شمس"
  ],
  "last_updated": "سه شنبه 20 خرداد 1399",
  "content": [
    "اَنْطاكی، ابوعبدالله (یا ابوعلی) احمد بن عاصم، عارف بزرگ سده‌های 2-3 ق/ 8- 9م. هرچند تاریخ و محل ولادت او به طور دقیق روشن نیست، اما از نسبت او و نیز چون او را «اهل ثغور» دانسته‌اند (ابن‌حبان، 8/ 20؛ خواجه عبدالله، 123؛ ابن عدیم، 2/ 848)، می‌توان دریافت كه در انطاكیه به دنیا آمده است (نک‍ : یاقوت، 2/ 79-80). وی مدتی در دمشق به سر برد (ابن منظور، 3/ 127؛ ذهبی، تاریخ ... ، 43؛ نیز نک‍ : ابن ابی حاتم، 1(1)/ 66). انطاكی نخست علوم رایج آن زمان را فراگرفت و در آنها مهارت یافت و در زهد و ریاضت، عرفان و تصوف به كمال رسید (مثلاً نک‍ : ابونعیم، 9/ 280- 289؛ هجویری، 159؛ ابن كثیر، 10/ 318؛ نیز نک‍ : عطار، 410). وی را از فرط هوشیاری و بسیاری فراست «جاسوس القلوب» نامیده‌اند (قشیری، 19؛ عطار، ابن عدیم، همانجاها).  انطاكی با زهّاد و عارفان بزرگ و مشهور زمان خود از جمله بشر حافی (د 277 ق/ 890 م)، سری سقطی (د 253 ق/ 867 م) و احتمالاً فضیل بن عیاض (د 187 ق/ 803 م) همنشین و هم صحبت بوده است (سلمی، 127؛ قشیری، هجویری، همانجاها). جامی انطاكی را شاگرد حارث محاسبی (د 243 ق/ 857 م) دانسته است (ص 91).  احمد بن ابی الحواری (ه‍ م)، عارف مشهور شام در قرن 2 و 3 ق ازجمله شاگردان او بوده، و بسیاری از سخنان او را نیز نقل كرده است (مثلاً نک‍ : سلمی، 129؛ ابونعیم، 9/ 281، 282، 293، 295-296؛ بیهقی، 199، 358؛ قشیری، 90، 155). انطاكی در علم حدیث نیز دستی داشت و از محدثان بغداد و دمشق احادیثی شنیده، و دیگران نیز از او حدیث روایت كرده‌اند (مثلاً نک‍ : ابن ابی حاتم، ابن‌حبان، ابن‌عدیم، همانجاها؛ ذهبی، همانجا، نیز سیر ... ، 11/ 409).  تاریخ وفات انطاكی را برخی پس از 220ق دانسته‌اند (ماسینیون، « تحقیق ... »، 223؛ GAS, I/ 638; GAL, S, I/ 351 ). ابن‌كثیر آن را به طور تقریب 239 ق حدس زده است (10/ 318- 319) و ذهبی (همان، 10/ 488) نیز احتمال داده كه تا 230ق زنده بوده است.  در اقوال منسوب به انطاكی بسیاری از مفاهیم عرفانی و اخلاقی همچون : معرفت، فقر، صبر، صدق، یقین، خوف و رجا سخن رفته است (مثلاً نک‍ : سلمی، 127-130؛ ابونعیم، 9/ 280-296؛ ابن‌جوزی، 4/ 277- 279؛ ابن منظور، 3/ 127- 129).",
    "از انطاكی اثر مستقلی در دست نیست و بیشتر سخنان او برگرفته از تذكره‌ها و كتابهای صوفیه است. سخنان انطاكی به سبب تعلق به اولین دورۀ زهد و تصوف در اسلام، از اهمیت ویژه‌ای برخوردار است. ماسینیون بر این باور است كه آثار او پیش از آثار محاسبی بوده، و محاسبی از آنها در تألیفات خود بهره برده است. این تألیفات را به او نسبت داده‌اند: 1. المعاملات ، كه در شناخت تصوف بوده، و در آن ژرف بینیهای جالب توجهی داشته است (كلاباذی، 32؛ ماسینیون، « مجموعه ... »، 12 )؛ 2. الشبهات (همو، «تحقیق»، 172 ، حاشیۀ 6؛ GAL, S؛ همانجا)؛ 3. دواء داءالقلوب و معرفة همم النفس و آدابها (ماسینیون، همان، 153 ؛ GAL, S؛ نیز GAS؛ همانجاها).  انطاكی شعر نیز می‌سروده، و اشعاری از او بر جای مانده است (ابونعیم، 9/ 296-297؛ ابن عدیم، 2/ 852؛ ابن منظور، 3/ 130؛ ابن كثیر، 10/ 318).",
    "ابن ابی حاتم، عبدالرحمان، الجرح و التعدیل ، حیدر آباد دكن، 1371 ق/ 1952 م؛ ابن جوزی، عبدالرحمان، صفة الصفوة ، به كوشش محمود فاخوری، بیروت، 1406 ق/ 1986م؛ ابن‌حبان، محمد، الثقات ، حیدرآباد دكن، 1402ق/ 1982م؛ ابن عدیم، عمر، بغیة الطلب فی تاریخ حلب ، به كوشش سهیل زكار، دمشق، 1408 ق/ 1988 م؛ ابن كثیر، البدایة ؛ ابن منظور، محمد، مختصر تاریخ دمشق ابن عساكر ، به كوشش ریاض عبدالحمید مراد، دمشق، 1404 ق/ 1984 م؛ ابونعیم اصفهانی، احمد، حلیة الاولیاء ، بیروت، 1387 ق/ 1967 م؛ بیهقی، احمد، كتاب الزهد الكبیر ، به كوشش عامر احمد حیدر، بیروت، 1408 ق/ 1987 م؛ جامی، عبدالرحمان، نفحات الانس ، به كوشش محمود عابدی، تهران، 1370ش؛ خواجه عبدالله انصاری، طبقات الصوفیة ، به كوشش محمد سرور مولایی، تهران، 1362 ش؛ ذهبی، محمد، تاریخ الاسلام ، به كوشش عمر عبدالسلام تدمری، بیروت، 1412 ق/ 1991 م؛ همو، سیر اعلام النبلاء ، به كوشش شعیب ارنؤوط و دیگران، بیروت، 1406 ق/ 1986 م؛ سلمی، محمد، طبقات الصوفیة ، به كوشش پدرسن، لیدن، 1960م؛ عطار نیشابوری، فریدالدین، تذكرة الاولیاء ، به كوشش محمد استعلامی، تهران، 1366ش؛ قشیری، عبدالكریم، الرسالة القشیریة ، قاهره، 1359 ق/ 1940 م؛ كلاباذی، محمد، التعرف لمذهب اهل التصوف ، به كوشش محمد جواد شریعت، تهران، 1371 ش؛ هجویری، علی، كشف المحجوب ، به كوشش ژوكوفسكی، تهران، 1358ش؛ یاقوت، بلدان ؛ نیز:",
    "GAL, S; GAS; Massignon, L., Essai sur les origines du lexique technique de la mystique musulmane , Paris, 1968; id, Recueil de textes inédits , Paris, 1929.  محمدجواد شمس"
  ],
  "bibliography": null,
  "signature": null,
  "arabic_title": null,
  "summary": null,
  "parts": null,
  "word_count": null,
  "publisher": null,
  "source_editors": null,
  "issn": null,
  "first_online": null,
  "print_details": null,
  "published": null,
  "citation": null,
  "metrics": null,
  "bio_id": 446
}